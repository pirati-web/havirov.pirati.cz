---
layout: post
category: CLANKY
title:  "Lukáš Černohorský povede moravskoslezské Piráty do voleb 2021"
date: 2020-12-21
author: Jana Ožanová
image: posts/lukas-cernohorsky2.jpg
tags:
  - Ostrava
  - KS-Moravskoslezsko
  - Volby
  - Lukáš-Černohorský
---

Ostrava, 21. prosince 2020 – **Lídrem moravskoslezských Pirátů pro sněmovní volby 2021 byl zvolen poslanec Lukáš Černohorský, který tak obhájil pozici lídra z posledních voleb do dolní komory Parlamentu. Lukáš Černohorský neměl protikandidáta a hlasování dopadlo jeho jasným vítězstvím, kdy ho podpořilo 94% hlasujících členů krajského sdružení.**

<hr />

> „Děkuji za takto silný mandát a udělám vše proto, aby Piráti byli pro voliče v Moravskoslezském kraji jasnou volbou. Za dobu své existence jsme mnohokrát prokázali, že jsme schopni odpovědně vládnout. Já proto pevně věřím, že se naše práce ve Sněmovně, v obcích i na kraji projeví na rostoucí důvěře voličů a příští rok získáme v Moravskoslezském kraji více než dva současné poslance,“

komentuje své zvolení Lukáš Černohorský.

Lukáš Černohorský ve Sněmovně zaujal především svým působením ve Vyšetřovací komisi k OKD, jejíž vznik Piráti iniciovali a Černohorský byl zvolen jejím předsedou. Podrobnosti o výsledcích vyšetřovací komise můžete najít na webu [okd.pirati.cz](https://okd.pirati.cz/ "Vyšetřování kauzy OKD"). Tématu těžby černého uhlí se věnuje také mimo Sněmovnu. V rámci Poslanecké sněmovny uspořádal několik setkání u kulatého stolu k uzavření dolu Frenštát, kde se mu ve spolupráci s beskydskými obcemi podařilo dojednat s OKD harmonogram definitivního uzavření a zasypání dolu Frenštát.

Ve Sněmovně se věnuje také oblasti památkové péče.

> „K tématu ochrany památek mě přivedl boj za záchranu historických budov Ostravica-Textilia, už před dlouhými 9 lety jsem se stal mluvčím petičního výboru za jejich zachování. V současnosti chceme prosadit větší ochranu památek skrze posílení odborné složky a odstranění tzv. dvojkolejnosti památkové péče,“

vysvětluje novopečený lídr moravskoslezských Pirátů.

Lukáš Černohorský se dále věnuje oblasti snižování nákladů státní správy v rámci Kontrolního výboru. Snaží se prosadit posílení pravomocí Nejvyššího kontrolního úřadu tak, aby mohl kontrolovat také statutární města, veřejnoprávní média a další státní instituce. V tuto chvíli je ústavní změna zákona rozšiřující pravomoci NKÚ projednávána v Senátu.

Jako místopředseda poslaneckého klubu má na starosti organizaci jednání klubu a koordinaci poslaneckého klubu při hlasováních. Je také členem Výboru pro evropské záležitosti, kde se stěžejně zabývá dotačními programy a legislativou směřující z EU.

> „Bude to náročný volební rok, ale věřím, že to díky všem Pirátům, Pirátkám a nadšencům, kteří nám pomáhají tvořit odpovědnou politiku, zvládneme s úspěchem a Ivan Bartoš se stane historicky prvním pirátským premiérem,“

uzávírá jednička kandidátky.

- - -

---
layout: post
category: CLANKY
title: 'Piráti poprvé zasedli do zastupitelských křesel Moravskoslezského kraje, obsadili post předsedkyně Výboru pro životní prostředí'
date: 2020-11-05
author: Jana Ožanová
image: posts/zastupitelstvo-msk-kraje-2020-11.jpg
tags:
  - Ostrava
  - Moravskoslezský-kraj
  - Zuzana-Klusová
---

Ostrava, 5. listopadu 2020 – **Piráti dnes historicky vůbec poprvé zasedli do zastupitelských křesel v našem kraji. Na ustavujícím zastupitelstvu Moravskoslezského kraje složili slavnostní slib a mají před sebou čtyři roky tvrdé opoziční práce. V říjnových volbách získali díky třetímu nejlepšímu výsledku 9 mandátů.**

<hr />

> „Chceme být konstruktivní opozicí, která jde slyšet, ale umí i spolupracovat. Opoziční práce je podle nás pro následující náročné období velmi důležitá, i proto, že v minulém období na kraji prakticky chyběla,“

hodnotí Zuzana Klusová, šéfka zastupitelského klubu. Teď obsadí pozici předsedkyně Výboru pro životní prostředí, které patří k programovým prioritám Pirátů. V ostatních komisích a výborech mají po dvou členech.

> „O pozici předsedkyně výboru pro životní prostředí jsem usilovala, takže jsem ráda, že nám vedení kraje alespoň v tomto vyšlo vstříc. Jelikož radní pro tuto oblast Zdenka Němečková Crkvenjaš není z oboru, budu se snažit o maximálně konstruktivní přístup, vstřícnost a spolupráci. Musím přiznat, že bych ji jako lékařku a primářku mnohem raději viděla na postu náměstkyně pro zdravotnictví. Přesto ale věřím, že společně pomůžeme našemu kraji co nejlépe využít příležitost, která se nám otevírá spolu s transformací průmyslu a energetiky. Finanční pomoc z EU ale musí směřovat především k obcím a lidem, ne k soukromým průmyslovým kolosům,“

komentuje předsedkyně zastupitelského klubu Pirátů Zuzana Klusová.

Zastupitelstvo zvolilo nové vedení kraje. Na základě povolebních a zřejmě i předvolebních jednání tvoří novou krajskou koalici Hnutí ANO 2011, ODS, která se spojila s TOP 09, KDU-ČSL a ČSSD. Hejtmanem bude i nadále Ivo Vondrák, Rada Moravskoslezského kraje bude mít 11 členů jako v minulém období. Co se ale mění, je počet uvolněných radních, který se zvýšil o dva. V tomto bodě hlasovala většina zastupitelského klubu Pirátů i část opozice proti. Stejně tak nepodpořili opětovné svěření resortu zdravotnictví Martinu Gebauerovi (ANO).

> „Čekají nás nelehké čtyři roky a snižování mnoha příjmových položek. Kraj by měl proto šetřit a ne nehospodárně dál zvyšovat personální výdaje. Pro toto navýšení jsme ruce nezvedli. Výhrady máme i k osobě Martina Gebauera, který dostal na starost oblast zdravotnictví, všichni máme v živé paměti jeho působení v případě nepovedené „optimalizace zdravotní péče“. Již dříve jsme také kritizovali přidělení gesce územního plánování Petru Kajnarovi, který v minulosti jako primátor nezvládl uhlídat stamiliony,“

dodává Zuzana Klusová.

---

Úvodní obrázek zdroj: Anonynous, svolil zveřejnění pod \[[CC0 1.0](https://creativecommons.org/publicdomain/zero/1.0/deed.cs)\].

- - -

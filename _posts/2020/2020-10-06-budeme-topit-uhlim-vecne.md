---
layout: post
category: CLANKY
title: 'Budeme v kraji topit uhlím věčně? Podle energetické koncepce kraje minimálně další čtvrtstoletí'
date: 2020-10-06
author: Václav Parchaňský
image: posts/teplarna-nh.jpg
tags:
  - Moravskoslezský-kraj
  - Energetika
  - Václav-Parchaňský
---
Ostrava, 6. října 2020 – **Čím budeme v příštích pětadvaceti letech topit? Z čeho budeme vyrábět elektřinu? Tyto otázky trápí nejen uhelnou komisi, ale také vedení Moravskoslezského kraje. Ten nemá aktuálně platnou energetickou koncepci, ta stávající je totiž z roku 2004, od loňského roku proto kraj usiluje o pořízení nové koncepce. Nová koncepce ovšem počítá s uhlím takříkajíc na věčné časy.**

<hr/>

V červnu bylo zahájeno zjišťovací řízení o posuzování vlivu na životní prostředí a bylo zveřejněno [oznámení Územní energetické koncepce Moravskoslezského kraje na období 2020 - 2044](https://portal.cenia.cz/eiasea/download/U0VBX01TSzAyN0tfb3puYW1lbmlfNjA5ODc2ODIwOTczNzQ5MDg2Ni5wZGY/MSK027K_oznameni.pdf).

Ve 167 stránkové dokumentaci se dočtete, že podle dvou ze tří variant se ještě v roce 2044 bude v elektrárnách a teplárnách v kraji spalovat přibližně polovina dnešního množství uhlí.

K navrhované koncepci se vesměs kladně vyjádřily samosprávy a dotčené správní úřady. Záporná vyjádření naopak došla od většiny zástupců energetické veřejnosti.

Krajský úřad na základě došlých vyjádření vyhodnotil, že koncepce může mít dopad na složky životního prostředí a seznal, že bude posuzována v plném rozsahu.

Koncem srpna byl na SEA portálu zveřejněn návrh koncepce.

[Zveřejněný materiál](https://portal.cenia.cz/eiasea/download/U0VBX01TSzAyN0tfbmF2cmhfODUxMTc0MjIyMDkzNjkxNjgyMC5wZGY/MSK027K_navrh.pdf) narostl na 304 stran a jsou z něj jasnější cíle koncepce. Bilance stran spalovaného uhlí zůstala stejná, tedy teplo z uhlí ve dvou ze tří variant je ještě v roce 2044.

K návrhované strategii mohou dotčené subjekty i veřejnost posílat připomínky a **14. 10. 2020 v 15 hodin na Krajském úřadě se bude konat veřejné projednání koncepce**.

Jaké jsou naše připomínky?
* Kraj počítá se spalováním 250 000 tun odpadu za rok, je zde otázka, zda takové množství odpadu, vhodného ke spalování bude při posilování recyklace k dispozici. Abychom ho nevozili ze zahraničí. Po spálení nám tady totiž zbydou emise a jedovaté zbytky po spalování.
* U odpadu se předpokládá pouze jeho přímé energetické využití, nikoliv např. využití odděleně sbírané biologicky rozložitelné složky v bioplynových stanicích.
* Energetická koncepce předpokládá relativní nárůst podílu biomasy proti zemnímu plynu, biomasa je zejména v malých zdrojích emisně problematický zdroj, hrozí tedy rozpor s cíli v oblasti ochrany ovzduší.
* Vize využívání uhlí v elektroenergetice a teplárenství v roce 2044 se může lehce dostat do konfliktu se závěry Uhelné komise a dokument tak bude v případě schválení dřívějšího data nutné přepracovat.
* Při posuzování výhodnosti spalování uhlí proti zemnímu plynu není počítáno s vlivem povolenky -- zemní plyn má nižší měrné emise CO<sub>2</sub>. Díky tomu vycházejí varianty.
* Koncepce předpokládá realizaci úspor vč. úspor v průmyslu o hodnotě > 8 PJ/rok, není však specifikováno, kde se v průmyslu ty úspory vezmou.
* V tabulce zdrojů elektřiny nás zaujal řádek "Jiné alternativní a obnovitelné zdroje", který se v jednotlivých variantách poměrně liší, přičemž tento rozdíl není v textu nijak vysvětlen.
* U rozvoje fotovoltaiky na střechách se píše o 200, resp. 300 MWp, nicméně není na rozdíl od biomasy stanoven technický a ekonomický potenciál, nelze s ním číslo tudíž porovnat.
* Koncepce ani slůvkem nezmiňuje technologie jako je sezónní akumulace tepla, geotermální energie, o P2X (výroba vodíku/paliv z přebytků) nemluvě, což bychom u koncepce na 25 let dopředu čekali.
* Koncepce nezmiňuje výzkum a vývoj v oblasti využití důlních děl k získávání, popř. ukládání energie do horninového prostředí.


Vyjádření a připomínky můžete zasílat/donést na:  
Krajský úřad – Moravskoslezský kraj  
28\. října 117  
702 18 Ostrava  
datová schránka: 8x6bxsd

Termín pro zaslání vyjádření je do 5 dnů od konání veřejného projednání, tj. 19. 10. 2020.

---

Úvodní obrázek zdroj: Václav Parchaňský /Piráti/ \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -

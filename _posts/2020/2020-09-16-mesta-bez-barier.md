---
layout: post
category: CLANKY
title: 'Piráti v kraji chtějí města bez bariér'
date: 2020-09-16
author: Mediální odbor
image: posts/jaroslav-horejsi.jpg
tags:
  - Bruntál
  - Bezbariérovost
  - Jaroslav-Hořejší
---

Ostrava, 16. září 2020 – **Piráti usilují o větší bezbariérovost ve veřejném prostoru. Ta by měla být v dnešní době samozřejmostí a také součástí vyspělé společnosti. Bohužel tomu tak není vždy a všude. Bezbariérový přístup je přitom důležitý nejen pro osoby se zdravotním postižením, ale třeba i pro maminky s kočárky. V rámci Moravskoslezského kraje se stav bezbariérovosti liší. V zásadě platí, že čím je město větší, tím je jeho přístupnost pro osoby se zdravotním postižením lepší. Jak to vypadá ve městě na úplném kraji našeho kraje, v Bruntále, jsme se přesvědčili na vlastní oči. Nebo lépe řečeno na vlastní kolečka, se svým vozíkem se do bruntálského terénu vydal pirátský kandidát do krajských voleb Jaroslav Hořejší.**

<hr />

Ten zjistil třeba to, že při rekonstrukcích ulic není vždy dodržována vyhláška o bezbariérovosti, která je přílohou stavebního zákona, a platí pro nové stavby a rekonstrukce. Jednak zde tedy dochází k porušení zákona a jednak mají handicapované skupiny obyvatel problém používat občanskou vybavenost města.

> „Bez toho, aby města byla bezbariérová, nemůže být uskutečněna integrace znevýhodněných osob do společnosti. Naší prioritou je nejen zlepšení dopravní dostupnosti v rámci celého kraje, ale i odbourávání bariér v prostoru. Je to téma, které zajímá poměrně velkou část obyvatelstva,“

uvedl Jaroslav Hořejší, který se sám musí s četnými překážkami každodenně potýkat.

Co konkrétně není v Bruntále dodrženo? Bezbariérovost nesplňují nájezdy na chodníky nebo sklon nájezdů pro osoby s tělesným postižením a maminky s kočárky, ale také vodící pásy pro osoby se zrakovým postižením. Bez těchto stavebních úprav se nemohou zdravotně postižení po městě pohybovat bez pomoci další osoby.

Ideální stav nevykazují ani vzdělávací zařízení. V Bruntále jsou čtyři základní školy a z těch je pouze jedna bezbariérová a druhá částečně, i když dostala dotaci. Tato škola má bezbariérovou toaletu, ta je ale používána pro všechno možné, jen ne jako toaleta. Sjezd pro žáky pohybující se na vozíku je příliš úzký, dveře nemají madla a proto je nechávají otevřené. Zbývající základní školy jsou bariérové. Pokud jde o střední školy, tak střední škola má pouze výtah bez dalších bezbariérových úprav a gymnázium má stavební povolení, ale prozatím nemá peníze na provedení úprav.

Další závažným problémem pro osoby se zdravotním postižením je absence lékařů s bezbariérovou ordinací. Pokud lidé s handicapem vyhovující ordinaci nenajdou, musí se pak dopravovat například do Opavy či Krnova.

A to už se dostáváme k dopravě. Když osoba se zdravotním postižením jede autem do města, může mít problém najít parkovací místo pro handicapované, protože jich je málo a navíc nejsou u vchodů do budov. Dá se předpokládat, že příčinou je nedostatek míst pro automobily obecně, v případě navyšování kapacit se pak často na místa pro osoby se zdravotním postižením zapomíná. Lepší hodnocení si naopak vysloužila městská doprava v Bruntále, tou lze poměrně přijatelně cestovat i na kolečkách.

Bezbariérové jsou i státní instituce - Městský úřad a Okresní správa sociálního zabezpečení a Úřad práce.

> „Situace v Bruntále je v rámci kraje z mé zkušenosti spíše podprůměrná. Vypadá to, že se tím úředníci buď nechtějí zabývat, nebo prostě bezbariérovou vyhlášku neznají. Já si spíš myslím, že si nechtějí přidělávat práci. Výrazně by zde pomohlo zapojení kraje, který by situaci ve spolupráci s městy mohl ze své úrovně řešit. Jsem rád, že si Pirátská strana vzala toto téma jako jednu ze svých priorit do krajských voleb, protože je důležité, aby se všichni lidé bez ohledu na svá omezení mohli svobodně pohybovat,“

uzavírá s nadějí na lepší budoucnost Jaroslav Hořejší.

---

Úvodní obrázek zdroj: Jaroslav Hořejší st. \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -

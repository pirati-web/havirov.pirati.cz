---
layout: post
category: CLANKY
title: 'Piráti požadují změnu ve vedení Městského kulturního střediska'
date: 2021-09-21
author: Zuzana Klusová
authorId: zuzana.klusova
image: posts/mestske-kulturni-stredisko-havirov-akce.jpg
tags:
  - Havířov
  - Kultura
  - Martin-Rédr 
  - Martin-Kmec
---

Havířov, 21. září 2021 – **Mačkání se několik hodin ve frontě na vstup, dlouhé čekání na nealko nápoje, záplava jednorázových plastů, absence popelnic na tříděný odpad, auta stojící všude okolo mimo parkovací plochy a hluk rušící pacienty přilehlé nemocnice. To je odvrácená strana Havířovských slavností. Organizátoři si za nezvládnutou akci vysloužili spoustu nevybíravých komentářů na sociálních sítích i pozornost médií. Část těch, kteří se po roční odmlce těšili na zábavné pohodové odpoledne, byla zklamána. Havířovští Piráti na špatný formát akce i nezvládnutou organizaci upozorňují dlouhodobě, to ale podle nich není jediný šrám na tváři havířovského kulturního a společenského vyžití. Tématu se proto věnovali také na včerejším zastupitelstvu, požadují vypsat transparentní výběrové řízení na šéfa či šéfku Městského kulturního střediska.**

<hr />

Mnohé překvapilo, že ačkoliv si zakoupili lístky online předem, museli stejně jako ostatní vystát několik set metrů dlouhou frontu. Pořadatelé totiž pracovníky u vstupu na slavnosti nevybavili čtečkami QR kódů, přestože vstupenky z předprodeje byly právě v této podobě. 

> „Celý formát festivalu je podle nás špatně, jako Piráti bychom zvolili jinou formu. Změnili bychom místo konání, zlepšili organizaci i předprodej, jednorázové plasty nahradily vratnými nicknacky a papírovými tácky, místo ohňostroje nabídli laserovou show dronů nebo videomapping. Bohužel Havířovské slavnosti kromě spousty stánků s pivem nenabídly po kulturní stránce mnoho zajímavého, prostor na akci by měli dostat také místní skupiny a interpreti, jako tomu bývalo dříve. V Havířově chybí podpora menších akcí, alternativní scény a pestrých  žánrů. Domníváme se, že stav havířovské kultury je z velké části způsoben zkostnatělým vedením paní ředitelky, která je ve funkci 17 let,“ 

komentuje Martin Kmec, havířovský zastupitel.

Všechny havířovské kulturní domy a také klub Centrum řídí Městské kulturní středisko (MKS), které si podle Pirátů buduje jakýsi monopol na kulturu ve městě. 

> „Pokud v Havířově chcete uspořádat vlastní akci a podíváte se na cenu pronájmů a služeb, většinou si to zase rychle rozmyslíte. O vstřícnosti a příznivých cenách se opravdu nedá mluvit. Kvalita výstav a občasných zájezdových divadel je podle mě nedostatečná a neodpovídá tak potřebám všech občanů. Havířov by si zasloužil vlastní činoherní divadelní soubor, který by mohl využívat například sál kulturního domu Petra Bezruče nebo pro komorní formy i Radost. Vše se počítá jen komerčně, pro alternativní kulturu a místní umělce tady není místo,“ 

dodává Martin Kmec.  

Na včerejším zasedání zastupitelstva se Piráti vrátili k tématu slavností, kdy se Martin Kmec dotazoval na jejich ekonomickou stránku a chtěl znát náklady a výnosy této městské akce. V rámci interpelací se dále Martin Rédr zeptal Rady města, jaké z organizačního selhání vyvodí důsledky a připomněl, že mnohá pochybení se netýkají pouze letošního ročníku. Podle Pirátů se nekompetentnost vedení Městského kulturního střediska projevila již mnohokrát v minulosti, což způsobilo menší či větší ostudu i za hranicemi města a mezi mnohými členy kulturní obce. 

> „Připomněl bych předpremiéru dokumentu Trabantem do posledního dechu, jehož tvůrce zaskočila jak vysoká cena, tak podmínky pronájmu, dlouho připravovanou a na poslední chvíli zrušenou výstavu aktů, ale především dlouhodobé porušování zákoníku práce a pracovních podmínek, které potvrdil inspektorát práce,“ 

vysvětluje Martin Rédr. V závěru interpelace pak vyjádřil naději, že dojde k jedinému logickému závěru a to k transparentními výběrovému řízení na nového ředitele MKS.

> „Je potřeba, aby se kultura v Havířově posunula do 21. století a kulturní středisko smysluplně využívalo městské prostory k podpoře lokálních souborů a umělců napříč kulturními žánry i věkovými skupinami,“ 

dodal Rédr. 

---

Úvodní obrázek zdroj: Pavel Čolig (použito se svolením autora).

- - -

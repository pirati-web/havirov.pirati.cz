---
layout: post
category: CLANKY
title: 'Piráti opět bojovali proti rozšíření spalovny nebezpečných odpadů v Ostravě'
date: 2019-09-07T08:00:00.000Z
author: Lukáš Jansa
authorId: lukas.jansa
image: posts/spalovna_projednani_0919.jpg
tags:
 - Spalovna
 - Ostrava
 - MOaP
 - Ekologie
 - Ovzduší
 - Rostislav-Řeha
 - Lukáš-Jansa
 - Jan-Nezhyba
---

Ostrava, 7. září 2019 - **Včera se v Ostravě uskutečnilo veřejné projednání záměru společnosti SUEZ na rozšíření spalovny nebezpečných odpadů (CENNZO Ostrava). Stávající spalovna s kapacitou 25 tis. tun je největší spalovnou nebezpečného odpadu v ČR a má být rozšířena o dalších 15 tis. tun. Spalovna leží na hranici Přívozu a Mariánských Hor, a to v blízkosti sídliště Fifejdy (ca 1 km), obvodů Lhotka, Hošťálkovice a Petřkovice, a konečně 3 km od centrálního Masarykova náměstí.**

<hr />

Piráti rozumí nutnosti omezit skládkování nebezpečného odpadu, ale je naprosto nepřijatelné, aby došlo k rozšíření stávající spalovny a ke vzniku dalšího zdroje znečišťování právě v Ostravě. To, že Ostrava další kapacitu nepotřebuje, ostatně dokazuje sama dokumentace: **„Z objemu odpadu, který byl letech 2015 až 2018 zpracován ve stávajícím zařízení spalovny Ostrava, je cca 70 % původem v Moravskoslezském kraji, cca 25 % odpadů je původem ze sousedních a blízkých krajů, které nedisponují odpovídajícími zpracovatelskými kapacitami, a 5 % připadá na zbývajících 9 krajů“**. Město Ostrava usiluje o minimalizaci všech zdrojů znečištění vzhledem k  dlouhodobé intenzivní a dodnes zcela nekompenzované zátěži z minulosti. Ostrava patří v rámci Evropy k nejvíce znečištěným městům a má na svém území dodnes velké množství průmyslových emisních zdrojů.

**Co zaznělo na veřejném projednání?**

**Ze strany zástupců SUEZU:** že rozšíření spalovny přinese Ostravě lepší životní prostředí. To je LEŽ, protože dosavadní kapacita pokrývá potřeby likvidace nebezpečného odpadu v Ostravě a argument, že spalování sníží skládkování, neobstojí, pokud má SUEZ záměr rozšířit spalovnu v obydlené lokalitě třetího největšího města ČR a spalovat tam nebezpečný odpad z celé republiky.

**Ze strany zástupců SUEZU:** že jejich provoz je bezpečný a nehrozí žádná rizika. LEŽ, protože ve spalovně SUEZu došlo v dubnu 2017 k havárii ([únik kapalných toxických odpadů do řeky Odry](http://www.cizp.cz/Pokutu-temer-milion-korun-ulozili-inspektori-CIZP-za-unik-zvlast-nebezpecnych-zavadnych-latek-do-reky-Odry.html?fbclid=IwAR1mRVORljivmuUNHUdQLEL3zvKgn5JWTqiKNuUOFW6r9Uo7s3aS57ECvnA)) a v červnu 2019 zde došlo k [požáru odpadu s obsahem sodíku](https://www.denik.cz/nehody/v-ostravske-spalovne-suez-dnes-rano-horelo-20190613.html). Zároveň nebyly poskytnuty žádné garance, že nedojde k ohrožení vod a už vůbec ne ke zhoršení stavu ovzduší.

**Ze strany zástupců SUEZU:** že jejich provoz bude sloužit pouze potřebám Moravskoslezského kraje. Je to opět LEŽ, protože zástupce SUEZu v průběhu projednávání přiznal, že vnímají hranice kraje úplně jinak a že na hranicích není zeď. Ostatně kontrola původu nebezpečného odpadu bude velmi složitá, jelikož se evidentně nepočítá s žádným monitoringem na hranicích kraje či mohou vzniknout mezisklady nebezpečného odpadu v kraji atd.

**Obstrukce?**

Ministerstvo životního prostředí, které tento záměr podporuje, původně jako termín zvolilo pondělí&nbsp;2.9.2019. Na poslední chvíli termín posunulo na páteční odpoledne, což je pro občany vzhledem k počátku víkendu zdaleka nejméně přitažlivý termín. Zarážející bylo i to, že byl ze strany zástupkyně ministerstva svévolně omezen počet položených otázek na jednu osobu, a to pouze na dvě otázky. Piráti okamžitě vznesli protest, že jde o porušení zákona o posuzování vlivu na životní prostředí, který upravuje veřejné projednání. Na to reagovala zástupkyně ministerstva, že to bylo myšleno jinak a že každý může klást otázek, kolik bude chtít. Závěr si jistě uděláte sami.

**Proč rozšíření spalovny v Ostravě a co za tím stojí?**

Za vším hledej peníze! Na veřejném projednávání zaznělo z úst zástupců soukromé společnosti SUEZ, že důvodem, proč by k rozšíření spalovny nebezpečných odpadů mělo dojít v Ostravě, je výhodná infrastruktura a existence stávající spalovny. Na dotaz ze strany Pirátů, jaký by byl finanční rozdíl mezi tím, kdyby byla spalovna umístěna v jiné lokalitě (ideálně tam, kde není takový dopad na zdraví občanů), odpovězeno nebylo. Je evidentní, že SUEZ a zejména její management má maximální snahu ušetřit, a to bez ohledu na dopady rozšíření na prostředí a zdraví obyvatel Ostravy.

**A co na to zástupci obvodu, města Ostravy a Moravskoslezského kraje?**

Městský obvod Moravská Ostrava a Přívoz, zastoupený na veřejném projednání našim místostarostou pro životní prostředí Rostislavem Řehou se k záměru vyjádřil negativně. Na konci svého vystoupení rovněž předal zástupcům Ministerstva na veřejném projednání petici proti spalovně s více než 1200 podpisy. Stejně tak město Ostrava, kde Piráti jsou v koalici, vyslovilo ústy náměstkyně primátora Kateřiny Šebestové nesouhlasné stanovisko s rozšířením spalovny, které podpořilo celou řadou relevantních argumentů. Proti záměru se veřejně vyjádřili i zástupci obvodů Mariánské Hory a Hošťálkovice.

Co je však naprosto zarážející, je postoj náměstkyně hejtmana Jarmily Uvírové (hnutí ANO), která vyvrátila původně deklarované nesouhlasné stanovisko Moravskoslezského kraje . Po skončení veřejného projednání v ČT uvedla, že SUEZ prokázal schopnost nadstandardně snížit emise a udělat životní prostředí lepší a že rozšíření spalovny v Ostravě je důležité pro kraj. Za alarmující pro celý Moravskoslezský kraj považujeme její sdělení, že Moravskoslezský kraj podpoří jakékoliv investory, kteří v kraji vybudují další spalovny!!! **TOHLE JE PRO NÁŠ KRAJ NAPROSTO NEPŘIJATELNÉ**, pokud jsou stávající kapacity dostačující a pokud by měly být spalovny umísťovány v místech s negativním dopadem na zdraví občanů a životního prostředí.

**Jako PIRÁTI budeme dál bojovat proti rozšíření spalovny nebezpečného odpadu a věříme, že tento boj ve prospěch zdraví našich občanů a ve prospěch města i Moravskoslezského kraje nakonec vyhrajeme!!!**

**„V tomto lese komínů na další není místo”**

---

Úvodní obrázek zdroj: Lukáš Jansa /Piráti/ \[[CC BY-NC-SA 4.0](https://creativecommons.org/licenses/by-nc-sa/4.0/deed.cs)\].

- - -
